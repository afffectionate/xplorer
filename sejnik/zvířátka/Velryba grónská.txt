Velryba grónská (Balaena mysticetus) je kytovec žijící ve studených mořích severní polokoule, kde se zdržuje po celý rok. Patrně se jedná o nejdéle žijícího savce, schopného dožít se 200 a více let. Na rozdíl od většiny kytovců postrádá hřbetní ploutev a může žít i v malých skupinách čítajících asi 14 jedinců. První se o něm zmínil švédský přírodovědec Carl Linné ve své publikaci Systema naturae (10. vydání, rok 1758). Mezinárodní svaz ochrany přírody (IUCN) určil druh za málo dotčený.
Taxonomie

Velryba grónská tráví celý svůj život v arktických a subarktických vodách, jako jediná z velryb.[7] Lze se s ní setkat všude tam, kde nejsou souvislá pásma ledových ker, obecně při pobřeží severní Kanady a Aljašky. V zimě táhne do Beringovy úžiny a k pobřeží Labradoru, na jaře se stěhuje na sever do Čukotského a Beaufortova moře.[3][8]

Areál výskytu se může měnit v závislosti na klimatických změnách – tj. na tvorbě a tání ledu.[9] S úbytkem mořského ledu se velryby grónské v létě častěji vyskytují na otevřeném moři.[3] V minulosti (cca do 16. nebo 17. století, než byly loveny) byl pravděpodobně areál velryb širší i jižnější.[10] 